# -*- mode: mandoku-view; -*-
#+TITLE: 類說
#+DATE: 2015-08-24 23:26:32.079444
#+PROPERTY: ID KR3j0180
#+PROPERTY: BASEEDITION WYG    
#+PROPERTY: JUAN [卷四十四]目錄
<pb:KR3j0180_WYG_044-1a>¶
欽定四庫全書¶
　類說目録¶
　　卷四十四¶
　　　顔氏家訓¶
　　　　教子如救病　　　父子之嚴¶
　　　　不親教子　　　　愛子¶
　　　　教鮮卑語彈琵琶¶
　　　　僕妾為䑕雀妻子為風雨¶
<pb:KR3j0180_WYG_044-1b>¶
　　　　未着衣帽不應　　後妻虐子¶
　　　　落索阿姑飡　　　愛䕶典籍¶
　　　　避諱　　　　　　家父家母¶
　　　　下泣言離　　　　試兒¶
　　　　禮緣人情恩由義斷¶
　　　　教婦初來　　　　鮑魚之肆¶
　　　　上車不落則著作　學猶種樹¶
　　　　晚學　　　　　　老莊任縱之徒¶
<pb:KR3j0180_WYG_044-2a>¶
　　　　誤讀蹲鴟為羊　　陋學¶
　　　　閭里餙詞　　　　耳學之過¶
　　　　制名　　　　　　匆匆¶
　　　　豆逼　　　　　　露葵¶
　　　　才華不為妻子所容¶
　　　　文章　　　　　　三易¶
　　　　論詩　　　　　　巴荳塗臉¶
　　　　佐饔得嘗　　　　窮鳥入懐¶
<pb:KR3j0180_WYG_044-2b>¶
　　　　服藥　　　　　　雞口牛後¶
　　　　調弦未遽央　　　炊扊扅¶
　　　　不信耳目不及　　五更¶
　　　　郭秃　　　　　　借甫為父¶
　　　　千里面目　　　　偽字¶
　　　　卜筮　　　　　　㣲解藥性¶
　　　　不知琴號有所闕　愽奕¶
　　　　投壺　　　　　　荇菜¶
<pb:KR3j0180_WYG_044-3a>¶
　　　蘓氏演義¶
　　　　蚩尾　　　　　　樓羅¶
　　　　乾沒　　　　　　龍鍾¶
　　　　龜經(闕/)¶
　　　杜陽雜編¶
　　　　九花虬　　　　　金蠶¶
　　　　上清珠　　　　　靈光豆¶
　　　　龍釵　　　　　　萬佛山¶
<pb:KR3j0180_WYG_044-3b>¶
　　　　玉辟邪　　　　　芸輝堂¶
　　　　瑶英㗖香　　　　瑞鞭¶
　　　　盧眉娘　　　　　鳯芝龍术¶
　　　　靈草龍虎玉　　　金玉蛺蝶¶
　　　　玳瑁盆　　　　　金蛇¶
　　　　蛤蜊中菩薩　　　鸞蜂蜜¶
　　　　火玉松風石　　　滄洲¶
　　　　䄂金遺醫　　　　菩薩蠻¶
<pb:KR3j0180_WYG_044-4a>¶
　　　　解兩征棋勢　　　軒轅集¶
　　　　同昌公主出降　　紅蜜白猿脂¶
　　　　歎百年曲隊　　　煉頂¶
　　　　佛骨¶
　　　齊民要術¶
　　　　勝貧勝禍　　　　飢寒所急¶
　　　　速富　　　　　　營田¶
　　　　鋤頭三寸澤　　　黄帝問¶
<pb:KR3j0180_WYG_044-4b>¶
　　　　白背勞　　　　　早晚田¶
　　　　全収中収下収　　種五榖日¶
　　　　辟疫　　　　　　種瓠¶
　　　　種芋　　　　　　種薑¶
　　　　椒酒　　　　　　占五榖¶
　　　　牛馬貴賤　　　　養蠶法¶
　　　　栽樹　　　　　　非時難立功¶
　　　　正旦桞枝　　　　足柴¶
<pb:KR3j0180_WYG_044-5a>¶
　　　　種竹　　　　　　量牛馬力¶
　　　　相馬法　　　　　養羊¶
　　　　養猪　　　　　　養雞¶
　　　　小兒不可食雞　　養魚經¶
　　　　種蓮¶
　¶
　¶
　¶
<pb:KR3j0180_WYG_044-5b>¶
　¶
　¶
　¶
　¶
　¶
　¶
　¶
　類說目錄¶
#+PROPERTY: JUAN 卷四十四
<pb:KR3j0180_WYG_044-6a>¶
欽定四庫全書¶
　類說卷四十四　　　　　　宋　曾慥　編¶
　　顔氏家訓¶
教子如救病¶
　凡人不能教子女者非欲䧟其罪惡但重於詞恐傷¶
　其顔色又不忍楚撻其肌膚耳當以疾病爲喻安得¶
　不用湯藥針灸救之哉¶
父子之嚴¶
<pb:KR3j0180_WYG_044-6b>¶
　父子之嚴不可以狎骨肉之愛不可以簡簡則慈孝¶
　不接狎則怠慢生焉¶
不親教子¶
　或問君子不親教其子何也曰詩有諷刺之詞禮有¶
　嫌疑之戒書有悖亂之事春秋有邪辟之譏易有備¶
　物之象皆非父子之可通言故不親授¶
愛子¶
　人之愛子在能均賢俊者自可賞愛頑魯者亦當矜¶
<pb:KR3j0180_WYG_044-7a>¶
　憐有偏寵者雖欲以厚之更所以禍之共叔之死母¶
　實為之趙王之戮父實使之劉表之傾宗覆族袁紹¶
　之地裂兵亡可為龜鍳也¶
教鮮卑語彈琵琶¶
　齊朝有士大夫曰我有一兒頗曉書疏教其鮮卑語¶
　及彈琵琶伏事公卿無不寵愛亦要事也異哉此人¶
　之教子若由此業自致卿相亦不願汝曹為之¶
僕妾為雀䑕妻子為風雨¶
<pb:KR3j0180_WYG_044-7b>¶
　二親既沒兄弟相顧當如形之與影聲之與響愛先¶
　人之遺體惜已身之分氣譬如居室一穴則塞一隙¶
　則塗斯無頽毁之慮如雀䑕之不䘏風雨之不防壁¶
　䧟楹淪無可久矣僕妾之為雀䑕妻子之為風雨甚¶
　哉¶
未着衣帽不應¶
　兄弟不睦則子侄不愛子侄不愛則羣從疎薄兒童¶
　為讎敵呉沛國劉璡與兄瓛連棟隔壁瓛呼之數聲¶
<pb:KR3j0180_WYG_044-8a>¶
　不應良乆方答瓛恠問之乃云向来未着衣㡌故也¶
後妻虐子¶
　後夫多寵前夫之孤後妻必虐前妻之子事勢使之¶
　然也¶
落索阿姑飡¶
　婦人之性率寵子婿而虐兒婦寵婿則兄弟之怨生¶
　焉虐婦則姊妹之䜛行焉女之行届皆得罪於其家¶
　者母實為之至有諺云落索阿姑飡此其相報也可¶
<pb:KR3j0180_WYG_044-8b>¶
　不戒哉¶
愛䕶典籍¶
　借人典籍皆須愛䕶先有缺壊就為補治此亦士大¶
　夫百行之一也濟陽江禄讀書未竟雖有急速必待¶
　卷束整齊然後得起人不厭其求假或有狼籍几案¶
　分散簿帙多為童㓜僕妾所㸃汚風雨蟲䑕所毁傷¶
　實為累德¶
避諱¶
<pb:KR3j0180_WYG_044-9a>¶
　梁世謝舉甚有聲譽聞諱必忌為世所譏揚都一士¶
　人諱審而與沈氏交沈與其書名而不姓此非人情¶
　凡避諱者雖得同訓以代之相公名白𫝊有五皓之¶
　稱厲王名長琴有修短之目不聞謂布帛為布皓呼¶
　腎膓為腎修也梁武小名阿練子孫皆呼練為絹乃¶
　謂消煉物為消絹物或有諱雲者呼紛紜為紛絪有¶
　諱桐者呼桐樹為白鐡樹便似戯笑耳周公名子曰¶
　禽孔子名兒曰鯉止在其身自可無禁至若魏公子¶
<pb:KR3j0180_WYG_044-9b>¶
　楚太子皆名蟣虱長卿名犬子王修名狗子止有連¶
　及理未為通古之所行今之所笑也北地名有名兒¶
　為驢狗豚子者使其自稱及弟兄所名亦何忍哉前¶
　漢有尹翁歸後漢有鄭翁歸梁有孔翁歸晋有許思¶
　妣孟少孤如此名字幸當避之名子者為孫地親識¶
　中有諱秦諱周諱和諱禹交疎造次一坐百犯¶
家父家母¶
　侯覇子孫稱其祖父曰家公陳思王稱其父為家父¶
<pb:KR3j0180_WYG_044-10a>¶
　稱其母為家母潘尼稱祖曰家祖古人所行今人所¶
　笑也及南北風俗言祖父無云家者田里猥人方有¶
　此言耳¶
下泣言離¶
　别易㑹難古人所重江南餞送下泣言離北間風俗¶
　不屑此事岐路言離歡笑分手然人性自有少涕淚¶
　者腸雖欲絶目猶爛然如此之人不可强責¶
試兒¶
<pb:KR3j0180_WYG_044-10b>¶
　江南風俗兒生一朞用珍寳服玩飯食試之¶
禮緣人情恩由義斷¶
　呉郡陸襄父閑被刑襄終身布衣蔬飯雖薑菜有切¶
　割皆不忍食居家惟以掐摘供厨江陵姚子為母以¶
　燒死終身不忍噉炙熊康父以醉為奴所殺終身不¶
　復嘗酒然禮緣人情恩由義斷親以噎死亦當不可¶
　絶食¶
教婦初來¶
<pb:KR3j0180_WYG_044-11a>¶
　諺曰教婦初來教兒嬰孩誠哉斯語¶
鮑魚之肆¶
　與善人居如入芝蘭之室乆而自芳與惡人居如入¶
　鮑魚之肆乆而自臭¶
上車不落則著作¶
　梁朝貴遊子弟多無學術諺云上車不落則著作體¶
　中何如則秘書無不熏衣剃面傅粉施朱駕長簷車¶
　跟高齒屐坐棋子方褥馮班絲隱囊從容出入望若¶
<pb:KR3j0180_WYG_044-11b>¶
　神仙明經及第則雇人答䇿三九公宴則假手賦詩¶
　自荒亂以來諸見俘虜雖百世小人知讀論語孝經¶
　者尚為人師雖千載冠冕不曉書記者莫不耕田養¶
　馬若能常飽數百卷書終免為小人也諺曰積財千¶
　萬不如薄技在身技之可貴無過讀書者¶
學猶種樹¶
　學者猶種樹也春玩其花秋登其實講論文章春華¶
　也修身利行秋實也¶
<pb:KR3j0180_WYG_044-12a>¶
晚學¶
　顔之推七歳時誦靈光殿賦至于今日十年一理猶¶
　不遺亡二十歳外所誦經書一月廢置便荒蕪矣人¶
　有坎𡒄失於盛年猶當晚學不可自棄孔子五十以¶
　學易曾子七十乃學荀卿五十始學公孫𢎞四十方¶
　讀春秋論語皇甫謐二十始受孝經論語朱雲亦四¶
　十始學易皆成大儒¶
老莊任縱之徒¶
<pb:KR3j0180_WYG_044-12b>¶
　老莊之書全眞養性不肯以物累己也藏名柱史終¶
　蹈流沙匿迹漆園卒辭楚相此任縱之徒耳¶
誤讀蹲鴟為羊¶
　江南有一權貴讀誤本蜀都賦註解蹲鴟芋也乃為¶
　羊字人饋羊肉答書云損惠蹲鴟¶
陋學¶
　王莽贊云紫色蛙聲餘分閠位謂以偽亂眞者有一¶
　俊士名價甚高乃云王莽非直鴟目虎吻亦紫色蛙¶
<pb:KR3j0180_WYG_044-13a>¶
　聲又禮樂志云給大官挏馬酒李竒註以馬乳為酒¶
　也撞挏乃成二字並當從才手音撞搗此為撞搗之¶
　令為酪酒然向學士又以為種桐時大官釀馬酒乃¶
　熟其孤陋如此¶
閭里餙詞¶
　江南閭里間士大夫道聼途說强事餙詞呼徵質為¶
　周鄭謂霍亂為慱陸上荆州必稱峽西下揚都要云¶
　海郡言食則糊口道錢則孔方問移則楚丘論婚則¶
<pb:KR3j0180_WYG_044-13b>¶
　燕爾及王則無不仲宣語劉則無不公幹凡一二百¶
　件轉相祖述尋問莫知原由施安時復失所¶
耳學之過¶
　莊生有乘時鵲起之説故謝朓詩曰鵲起登呉臺有¶
　人作七夕詩云今夜呉臺鵲亦起徃塡河羅浮山記¶
　云望平地樹如薺故戴暠詩云長安樹如薺有人咏¶
　樹詩云遙望長安薺又嘗見謂矜誕為夸毘高年為¶
　富有春秋皆耳學之過也¶
<pb:KR3j0180_WYG_044-14a>¶
制名¶
　近世有人為子制名兄弟皆山旁立字而有名恃者¶
　兄弟皆手邉立字而有名機者兄弟皆水旁立字而¶
　有名儒者此例甚多¶
匆匆¶
　世稱匆匆不知所由按說文匆者州里所建之旗象¶
　其柄及三游之形所以移民事故急遽者稱為匆匆¶
豆逼¶
<pb:KR3j0180_WYG_044-14b>¶
　吾與教人同坐見土中有小芔問左右為何物有一蜀䜿¶
　就視答曰是豆逼小豆也蜀土呼粒為逼時莫之解¶
　按三蒼説文粒字為逼音(方力/反)觀天下書未徧不得¶
　妄下雌黄¶
露葵¶
　有蔡朗者諱純遂呼蓴為露葵面墻之徒逓相倣傚¶
　承聖中一士人聘齊主客郎李恕問曰江南有露葵¶
　否答曰露葵是蓴水鄉所出今食者綠葵耳¶
<pb:KR3j0180_WYG_044-15a>¶
才華不為妻子所容¶
　并州一士族好為可笑詩賦衆共嘲㺯虚相贊說撃¶
　牛釃酒招延聲譽其妻泣而諫之此人嘆曰才華不¶
　為妻子所容何况行路至死不覺學為文章先謀親¶
　友得其評論者然後出手愼勿師心自任取笑旁人¶
文章¶
　凡為文章猶人乘騏驥雖有逸氣當以衘勒之勿使¶
　流亂軌躅放意塡坑岸也文章當以理致為心腎氣¶
<pb:KR3j0180_WYG_044-15b>¶
　調為筋骨事義為皮膚華麗為冠冕今世相承趨末¶
　棄本率多浮艷詞與理競辭勝而理伏事與才争事繁¶
　而才損放逸者流宕而忘歸穿鑿者補綴而不足¶
三易¶
　沈隠侯曰文章當從三易易見事一也易識字二也¶
　易讀誦三也邢子才曰沈侯文章用事不使人覺若¶
　胸臆語祖孝徵曰沈詩曰崖傾䕶石髓此豈以用事¶
　耶邢子才魏収俱有重名邢賞沈約而輕任昉魏愛¶
<pb:KR3j0180_WYG_044-16a>¶
　任昉而毁沈約鄴下紛紜各有朋黨孝徵曰任沈之¶
　是非乃邢魏之優劣¶
論詩¶
　蕭慤有秋詩云芙蓉露下落楊桞月中疎其蕭散宛¶
　然在目何遜詩清巧多形似之言恨其每病苦卒饒¶
　貧寒氣不及劉孝綽之雍容也孝綽以謝脁詩置几¶
　案間動靜輙諷味簡文愛陶淵明文亦復如此¶
巴豆塗臉¶
<pb:KR3j0180_WYG_044-16b>¶
　近有大貴孝悌著聲居䘮哀毁而於苫塊中以巴豆¶
　塗臉成瘡表哭泣之過以一偽䘮百誠貪名不已故¶
　也¶
佐饔得嘗¶
　王子晉云佐饔得嘗佐鬬得傷此言不欲黨人非義¶
　之事也¶
窮鳥入懐¶
　窮鳥入懐仁人所憫死士歸我當棄之乎伍員之託¶
<pb:KR3j0180_WYG_044-17a>¶
　漁舟季布之入廣栁孔融之藏張儉孫蒿之匿趙岐¶
　以此得罪甘心瞑目¶
服藥¶
　庾肩吾常服槐實年七十餘鬚髪猶黒有士人單服¶
　杏仁枸杞黄精术車前得益者甚多吾嘗患齒揺動¶
　欲落飲食熱冷皆苦疼痛見抱朴子牢齒之法早朝¶
　叩齒三百下行之數日即平愈¶
雞口牛後¶
<pb:KR3j0180_WYG_044-17b>¶
　太史公曰寧為雞口無為牛後此是删戰國策耳安¶
　延篤音義曰尸者雞中之主從者牛之子然則口當¶
　為尸後當為從俗寫誤也¶
調絃未遽央¶
　古樂調詞先述三子次及三婦婦是對舅姑之稱末¶
　章云丈人且安坐調絃未遽央古者子婦供事舅姑¶
　旦夕在側與男女兒無異故有此言丈人疑當為大¶
　人¶
<pb:KR3j0180_WYG_044-18a>¶
炊扊扅¶
　古樂府歌百里奚詞曰百里奚五羊皮憶别時烹伏¶
　雌吹扊扅吹當作炊煑之炊蔡邕月令章句曰鍵關¶
　牡也所以止扉或謂之剡移當時貧困并以門牡木¶
　作薪炊耳¶
不信耳目不及¶
　釋氏戒世人不可以耳目不及便為虚誕如山中人¶
　不信有魚大如木海上人不信有木大如魚漢武帝¶
<pb:KR3j0180_WYG_044-18b>¶
　不信絃膠魏文帝不信火布胡人見錦不信有蟲食¶
　樹吐絲所成昔在江南不信有千人氊帳及來河北¶
　不信有二萬斛舡世有幻術猶能履火蹈刃種𤓰移¶
　井倐忽之間十變五化况神通感應不可思量千里¶
　寳幢百由旬座化成淨土涌出妙塔乎¶
五更¶
　或問一夜何故五更答曰漢魏以來謂為甲夜乙夜¶
　丙夜丁夜戊夜又云一鼓二鼓三鼓四鼓五鼓亦云¶
<pb:KR3j0180_WYG_044-19a>¶
　一更二更三更四更五更皆以五為節西都賦亦云¶
　衛以嚴更之署正月建寅斗柄夕指寅曉則指午矣¶
　凡歴五辰冬夏雖復長短參差然辰間遼濶盈不至¶
　六縮不至四進退常在五者之間更立也經也故曰¶
　五更¶
郭秃¶
　傀儡子有郭秃風俗通云諸郭皆諱秃當是前代人¶
　有姓郭而病秃者滑稽戯調故後人為其像呼為郭¶
<pb:KR3j0180_WYG_044-19b>¶
　秃¶
借甫為父¶
　甫者男子之美稱古書多假借為父字北人遂無一¶
　人呼為甫者惟管仲范增之號須依字讀耳¶
千里面目¶
　諺云尺牘書疏千里面目此藝不須過精為人所役¶
　王逸少風流才士蕭散名人舉世惟知其書韋仲将¶
　遺戒深有以也¶
<pb:KR3j0180_WYG_044-20a>¶
偽字¶
　晉宋以來多能書者至梁大變蕭子雲改易字體邵¶
　陵王頗行偽字前上為草能傍作長之類是也至為¶
　一字惟見數㸃或妄斟酌逐便轉移北朝䘮亂之餘¶
　書迹猥陋專輙字甚於江南乃以百念為憂言反為¶
　變不用為罷追來為歸更生為蘓先乂為老如此非¶
　一徧滿經𫝊¶
卜筮¶
<pb:KR3j0180_WYG_044-20b>¶
　近世卜筮無復佳師古者卜以决疑今人生疑於卜¶
　守道信謀欲行一事卜得惡卦反經怏怏且十中六¶
　七以為上手粗知大意又不委曲凡射竒偶自然一¶
　半何足賴也¶
㣲解藥性¶
　醫方之事取妙極難㣲解藥性小小和合居家得以¶
　救急亦為勝事皇甫謐殷仲堪則其人也¶
不知琴號有所闕¶
<pb:KR3j0180_WYG_044-21a>¶
　君子無故不徹琴瑟梁初衣冠子孫不知琴者號有所¶
　闕此樂愔愔雅致有深味哉惟不可令有稱譽見役¶
　勛貴處之下坐以取殘盃冷炙之辱¶
愽奕¶
　聖人不用愽奕為教但以學者不可常精有時疲倦¶
　為之猶勝飽食昏睡兀然端坐耳¶
投壺¶
　古者投壺實以小豆為其矢之躍也今以躍為貴謂¶
<pb:KR3j0180_WYG_044-21b>¶
　之驕乃有倚竿帶劍狼壺豹尾首龍之名其妙者有¶
　蓮花驕又為小障置壺外投之無失驕一作驍¶
荇菜¶
　江南謂之猪蓴苦菜河北謂之龍葵馬蘭廣雅謂之¶
　馬薤¶
　　蘓氏演義¶
蚩尾¶
　蚩海獸也漢武栢梁殿有蚩尾水之精也能却火灾¶
<pb:KR3j0180_WYG_044-22a>¶
　因置其象於上謂之鴟尾非也¶
樓羅¶
　樓羅者幹辦集事之稱世曰婁敬甘羅非也¶
乾沒¶
　乾沒與陸沉義同漢註謬矣¶
龍鍾¶
　龍鍾者不昌熾不翹舉貎如䰐鬖拉搭解縱之類¶
　　杜陽雜編¶
<pb:KR3j0180_WYG_044-22b>¶
九花虬¶
　代宗時范陽貢馬額髙九尺眞虬龍也身被五花紋¶
　號九花虬後賜郭子儀¶
金蠶¶
　天寳中異國貢軟玉鞭屈之頭尾相就舒之勁直如¶
　䋲上命聨繡為囊碧玉絲為鞘碧玉蠶絲彌羅國所¶
　貢其國桑上有蠶其色金其絲碧亦曰金蠶絲絲縱¶
　之一尺引之一丈¶
<pb:KR3j0180_WYG_044-23a>¶
上清珠¶
　開元初𦋺賔國貢上清珠光照一室有仙人玉女雲¶
　鶴揺動其中有水旱兵革之灾䖍祝之無不應驗¶
靈光豆¶
　大厯中日林國獻靈光豆紅光數尺一名詰多珠菖¶
　蒲煑之即大如卵可重一斤香羙數日不竭¶
龍釵¶
　日林國獻龍角釵上刻蛟龍帝以賜獨孤妃與上同¶
<pb:KR3j0180_WYG_044-23b>¶
　遊龍舟有紫雲自釵上化二烏龍騰去¶
萬佛山¶
　新羅國進五色氍毹方寸之内即有妓樂山川復有¶
　蜂蝶動揺燕雀飛舞又進萬佛山可高一丈彫沉檀¶
　珠玉以成之佛大者逾寸小者數分臺殿幡葢勢若¶
　飛動下有紫金鐘擊則僧徒數千作禮首至地隠隠¶
　梵音¶
玉辟邪¶
<pb:KR3j0180_WYG_044-24a>¶
　肅宗賜李輔國香玉辟邪二香聞數百歩一日辟邪¶
　忽一大笑一悲號輔國碎之如粉寘厠中嘗聞寃痛¶
　之聲未幾輔國死嬖奴知異物隠屑二合魚朝恩以¶
　錢三十萬買之朝恩將誅化為白蝶飛去¶
芸輝堂¶
　元載造芸輝堂芸輝香草也出于闐國其白如玉入¶
　土不朽為屑以塗壁又設懸黎屏風紫綃帳屏風楊¶
　國忠寳之上刻羙人妓樂以玳瑁水犀為押絡帳凝¶
<pb:KR3j0180_WYG_044-24b>¶
　冬風不入盛夏自清凉¶
瑶英啖香¶
　元載寵姬薛瑶英㓜啖香故肌香載處以金絲帳却¶
　塵褥衣龍綃衣一襲摶之不盈一握瑶姬體輕故束¶
　此服賈至贈詩曰舞怯銖衣重笑疑桃臉開方知漢¶
　成帝虛築避風臺¶
瑞鞭¶
　德宗時中常侍進瑞鞭暗中揮之如電上西幸有二¶
<pb:KR3j0180_WYG_044-25a>¶
　馬一號神智駿一號如意騮上吟曰鴛鴦赭白齒新¶
　齊晚日花間落碧蹄玉勒乍回初噴沫金鞭欲下不¶
　成嘶中書舍人韓翃詩也¶
盧眉娘¶
　順宗時南海貢竒女盧眉娘能於一赤綃上繡法華¶
　經字如粟米又作飛仙葢以絲一縷為葢五重中有¶
　十洲三島日食胡麻飯三合憲宗賜金鳯鐶束其腕¶
　放歸南海人徃徃見乘紫雲遊海上¶
<pb:KR3j0180_WYG_044-25b>¶
鳯芝龍术¶
　元和中給事張惟則自新羅使回海上見花木臺殿¶
　有數公子着紫霞衣曰唐帝五友也授金龜印致皇¶
　帝篆曰鳯芝龍术受命無疆惟則具以事進是月寢¶
　殿前連理樹生二靈芝宛如龍鳯上曰鳯芝龍术此¶
　其驗也¶
靈草龍虎玉¶
　憲宗好神仙有處士伊祁𤣥解上每加敬曰先生春¶
<pb:KR3j0180_WYG_044-26a>¶
　秋既髙顔色不老何也𤣥解曰海上種靈草食之因¶
　種於殿前一曰雙麟芝二曰六合葵三曰萬根藤上¶
　餌之神驗時西域進方圓二羙玉𤣥解曰此龍虎玉¶
　也圓生於水龍寳之方生於山虎寳之使詢使人果¶
　得自漁獵¶
金玉蛺蝶¶
　穆宗禁中千葉牡丹夜開有黄白蛺蝶萬數飛集花¶
　間宫人以羅巾撲之無有獲者上令張綱空中得數¶
<pb:KR3j0180_WYG_044-26b>¶
　百遲明視之皆金玉也内人爭用絳縷絆其脚為首¶
　餙¶
玳瑁盆¶
　寳歴初南昌國進玳瑁盆浮光裘夜明犀¶
金蛇¶
　開成初中宫有黄蛇夜自寳庫中出上令捜庫中得¶
　黄金蛇上曰隋煬帝以黄金蛇贈陳夫人左右因暏¶
　頷下有𡡉字阿𡡉煬帝小字也上命取玻瓈環繫玉¶
<pb:KR3j0180_WYG_044-27a>¶
　彘前足厭之後不復見以彘能啖蛇也¶
蛤蜊中菩薩¶
　文帝好食蛤蜊中有擘不開者上焚香祝之俄頃自¶
　開中有二人螺髻瓔珞足履菡蓞謂之菩薩上置之¶
　金粟檀香合賜與善寺令致敬¶
鸞蜂蜜¶
　德宗時呉明國貢鸞蜂蜜其蜂聲如鸞鳯身被五色¶
　大者重十餘斤其蜜色碧貯白玉椀表裏如碧琉璃¶
<pb:KR3j0180_WYG_044-27b>¶
　食之長壽¶
火玉松風石¶
　武宗時大餘國貢火玉置之室内不復挾纊又貢松¶
　風石方一丈中有枯松盛夏颯颯凉飈生於其門¶
滄洲¶
　隋處士元藏幾為海使判官遇風舡壊破木載至洲¶
　島人曰此乃滄洲去國數萬里洲方千里花木常如¶
　三二月人多不死産分蔕𤓰長二尺碧&KR0037;丹栗皆大¶
<pb:KR3j0180_WYG_044-28a>¶
　如梨池中有四足魚金蓮花婦人採為首餙曰不戴¶
　金蓮花不得在仙家藏幾忽思中國洲人製凌風舸¶
　送之激水如箭旬日逹東萊問其國乃唐自大業至¶
　貞元二百年矣¶
袖金遺醫¶
　宣宗後宫有疾召醫暨平愈上袖金數兩遺之曰勿¶
　使内官知言出於外又使諫官上疏也¶
菩薩蠻¶
<pb:KR3j0180_WYG_044-28b>¶
　大中初女蠻國進䨇龍犀明霞錦其國人危髻金冠¶
　瓔珞被體謂之菩薩蠻遂製此曲¶
解兩征棊勢¶
　日本國王子來朝與待詔顧師言圍棊至三十三下¶
　謂之鎭神頭乃是解兩征勢北夢瑣言載此段亦詳¶
軒轅集¶
　浮羅先生軒轅集年過數百顔色不老髮垂至地目¶
　光長數丈宣宗因語京師無荳花及荔枝俄頃二花¶
<pb:KR3j0180_WYG_044-29a>¶
　皆連枝葉各數百上問朕得幾年天子即書四十年¶
　但十字挑脚上晏駕乃十四年也¶
同昌公主出降¶
　咸通中同昌公主出降以金銀為井欄鏤金為笊籬¶
　製水精琉璃等床搘以金龜銀鰲又金銀麥米數斛¶
　太宗朝條枝國所獻堂中設連珠帳辟寒簾犀簟牙¶
　席龍鳯褥鷓鴣枕翡翠匣神絲綉被蠲忿犀如意又¶
　有紋布巾拭水不濡火蠶綿出炎州絮衣一襲用一¶
<pb:KR3j0180_WYG_044-29b>¶
　兩多則熇不可衣九玉釵上刻九鸞皆九色玉有字¶
　曰玉兒一日夢人云南齊潘淑妃取九鸞釵主薨釵¶
　亦亡去¶
紅蜜白猿脂¶
　同昌公主疾甚醫者云紅蜜白猿脂食之可愈内庫¶
　得紅蜜數石本兠離國所供白猿脂數瓮本南海所¶
　獻¶
嘆百年曲隊¶
<pb:KR3j0180_WYG_044-30a>¶
　宣宗悲想同昌公主李可及進嘆百年曲教數千人¶
　作百年隊官絹八百疋作魚龍波浪為地衣每一舞¶
　珠翠滿地上誕日宫中結綵寺賜升朝官以下錦袍¶
　可及又作菩薩蠻隊¶
煉頂¶
　宣宗詔迎佛骨有僧以艾覆頂上謂之煉頂火發痛¶
　作坊市少年擒之不令揺動號呼道上見者閧哂¶
佛骨¶
<pb:KR3j0180_WYG_044-30b>¶
　佛骨入内道塲設金花帳温清床龍鱗席鳯尾褥焚¶
　玉髓之香薦瓊膏之液市坊聚僧徒設佛像吹螺擊¶
　鉢又令小皃玉帶金額白脚呵唱其間胥為嬉戲¶
　　齊民要術¶
勝貧勝禍¶
　古語曰力能勝貧謹能勝禍葢勤力可以不貧謹身¶
　可以避禍¶
飢寒所急¶
<pb:KR3j0180_WYG_044-31a>¶
　陳思王曰寒者不貪尺玉而思短褐飢者不戀千金¶
　而美一食物時有所急也¶
速富¶
　猗頓魯窮士聞陶朱公富問術焉曰欲速富畜五牸¶
營田¶
　凡人家營田須量己力寧可少好不可多惡¶
鋤頭三寸澤¶
　鋤耨以時諺曰鋤頭三寸澤是也古人云耕鋤不以¶
<pb:KR3j0180_WYG_044-31b>¶
　水旱息功必獲豐年之報如去城郭近多種𤓰菜茄¶
　子等且得供家有餘出賣¶
黄帝問¶
　黄帝問師曠曰吾欲苦樂盡心可知不對曰歳欲甘¶
　甘草先生薺是也歳欲苦苦草先生葶藶是也歳欲¶
　雨雨草先生藕是也歳欲旱旱草先生蒺藜是也歳¶
　欲流流草先生蓬是也歳欲病病草先生艾是也¶
白背勞¶
<pb:KR3j0180_WYG_044-32a>¶
　凡耕高下田不問春秋必須燥濕得所乃佳若水旱¶
　不調寧燥不濕春耕尋手勞秋耕待白背勞故古曰¶
　耰今曰勞春既多風若不尋勞地必虚燥秋田濕勞¶
　令地硬諺曰耕而不勞不如作暴言澤難遇喜天時¶
　也¶
早晚田¶
　凡田欲早晚相雜有閠之歳節氣近後宜晚田大率¶
　欲早早田倍多於晚苗生如馬耳則鏇鋤稀豁處鋤¶
<pb:KR3j0180_WYG_044-32b>¶
　而補之凡五榖小鋤為良¶
全収中収下収¶
　凡五榖大判上旬種者全収中旬中収下旬下収¶
種五榖日¶
　凡種五榖以生長旺日種者多實以惡死日種者収¶
　薄以忌日種者敗傷又用成収滿平定日為佳小豆¶
　忌卯稻麻忌辰稷忌丙黍忌丑秫忌寅未小麥忌戍¶
　大麥忌午大豆忌申凡九榖不避忌日種之則多傷¶
<pb:KR3j0180_WYG_044-33a>¶
　敗¶
辟疫¶
　龍魚河圖曰嵗暮夕五更取二七豆麥子家人髪少許¶
　同著井中咒勅井使其家竟年不遭傷寒辟五方疫¶
　鬼¶
種瓠¶
　正月可種瓠六月可畜瓠八月可斷瓠瓠中白膚實¶
　以養猪致肥其瓣則作燭致明¶
<pb:KR3j0180_WYG_044-33b>¶
種芋¶
　種芋根欲深斸其旁以緩其土旱則澆之有草鋤之¶
　治芋如此其収常倍可以救飢饉度凶年¶
種薑¶
　種薑宜白沙地少與糞和熟耕如麻地不厭熟縱横¶
　七遍尤善¶
椒酒¶
　崔寔月令曰正旦各上椒酒於其家長稱觴舉壽欣¶
<pb:KR3j0180_WYG_044-34a>¶
　如也¶
占五榖¶
　師曠占五榖云粟米以秋得本貴在來夏稻米以冬¶
　得本貴在來秋此収榖逺近之期也早晚以其價差¶
　之粟米春夏貴去秋冬什七到夏復貴秋冬什九者¶
　是陽道之極也急糶之勿留¶
牛馬貴賤¶
　黄帝問師曠曰欲知牛馬貴賤秋葵下有小葵生必貴¶
<pb:KR3j0180_WYG_044-34b>¶
養蠶法¶
　養蠶法収取種蠒必取居簇中者近上則絲薄近下¶
　則子不生¶
栽樹¶
　凡栽樹記其隂陽不令轉易大樹髠之深坑内樹以¶
　水沃土令如薄泥東西南北揺之良久然後堅築時¶
　時溉灌埋之欲深栽訖不得用手捉及六畜觸突淮¶
　南子曰移樹失其隂陽之性則莫不枯槁¶
<pb:KR3j0180_WYG_044-35a>¶
非時難立功¶
　文子曰多水可淅夏木可結時難得而易失木方盛¶
　終日採之而復生秋風下霜一夕而零非時者功難立¶
正旦栁枝¶
　正月旦取栁枝著戸上百鬼不入家¶
足柴¶
　陶朱公曰種栁千樹則足柴十年以次髠一樹得一¶
　載歳髠二百樹五年一周也¶
<pb:KR3j0180_WYG_044-35b>¶
種竹¶
　種竹宜高平之地黄土軟土為良正月二月中斸取¶
　西南引根㡬莖芟去葉於園内東北角種之令坑深¶
　二尺覆土厚五寸麥壤糞之不用水澆勿令六畜入¶
　園二三月食淡竹笋四月五月食苦竹笋蒸煮炮酢¶
　任所好其欲作器者經霜乃堪殺¶
量牛馬力¶
　服牛乗馬量其力能寒温飲飼適其天性如不肥息¶
<pb:KR3j0180_WYG_044-36a>¶
　者未之有也¶
相馬法¶
　相馬之法先除三羸五駑乃相其餘大頭小頸一羸¶
　弱脊大腹二羸小頸大蹄三羸大頭緩耳一駑長頭¶
　不折二駑短上長下三駑大髂(茄價/切)短脇四駑淺髖¶
　薄髀五駑¶
養羊¶
　養羊常留臈月正月生羔種者上十一月二月生者¶
<pb:KR3j0180_WYG_044-36b>¶
　次之牧羊惟逺水為好二日一飲緩驅行勿停息春¶
　夏早放秋冬晚出養羊法以瓦器盛鹽放羊欄内羊¶
　喜鹽自數還啖之不勞人牧羊有一角食之殺人¶
養猪¶
　養母猪取短喙無柔毛者良牡者子母不同圏牝者¶
　同圏則無嫌圏不厭小處不厭穢¶
養雞¶
　養雞種取桑落而生者良春夏生者則不佳¶
<pb:KR3j0180_WYG_044-37a>¶
小兒不可食雞¶
　養生論曰雞肉不可令小兒食食之令生蚘蟲又令¶
　體消瘦¶
養魚經¶
　陶朱公養魚經曰威公聘公問曰公在湖為漁父在¶
　齊為鴟夷子皮在西戎為赤松子在越為范蠡有之¶
　乎曰有之曰公家累億金何術乎曰治生之法有五¶
　水畜第一魚池是也池中九洲求鯉魚以辰月上庚¶
<pb:KR3j0180_WYG_044-37b>¶
　納池中令水無聲魚必生至四月内一神守六月二¶
　神守八月三神守神守者鱉也所以納鱉者魚滿五¶
　萬三百六十則蛟龍為之長而將魚飛去有鱉則魚¶
　不去在池中周游九洲無窮自謂江湖也養鯉者不¶
　相食易長又不費也¶
種蓮¶
　種藕生蓮花法春初掘藕根節著魚池中既生蓮花¶
　必蓮子也¶
<pb:KR3j0180_WYG_044-38a>¶
　¶
　¶
　¶
　¶
　¶
　¶
　¶
　¶
<pb:KR3j0180_WYG_044-38b>¶
　¶
　¶
　¶
　¶
　¶
　¶
　¶
　類説卷四十四¶
