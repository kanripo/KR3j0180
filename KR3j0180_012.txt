# -*- mode: mandoku-view; -*-
#+TITLE: 類說
#+DATE: 2015-08-24 23:26:31.329272
#+PROPERTY: ID KR3j0180
#+PROPERTY: BASEEDITION WYG    
#+PROPERTY: JUAN [卷十二]目録
<pb:KR3j0180_WYG_012-1a>¶
欽定四庫全書¶
　類説目録¶
　　卷十二¶
　　　紀異録¶
　　　　唐高祖夢　　　　　歴差一日¶
　　　　大宛進汗血六馬　　金合子當歸¶
　　　　文武官别給食　　　鳯棲棃¶
　　　　金玉二象　　　　　顔魯公屍解¶
<pb:KR3j0180_WYG_012-1b>¶
　　　　朱衣吏躍出　　　　駝蛤字令¶
　　　　鄭畋拜相　　　　　麻生鄭閤¶
　　　　三九相公　　　　　白沙相公¶
　　　　更没心情憶老君　　口似没梁斗¶
　　　　紅綾餅饀　　　　　打毬一捧為猛入¶
　　　　小兒剃光首　　　　殺狐林¶
　　　　姮娥甚陋　　　　　懐厚朴之才¶
　　　　遊老比丘院　　　　太行山詩¶
<pb:KR3j0180_WYG_012-2a>¶
　　　　朝霞詩　　　　　　召主收贖¶
　　　　傳衣傳鉢得心印　　筵上詐作羊肉¶
　　　　天漢一聨　　　　　守庚申詩¶
　　　　禁松明斷月明　　　好安凋瘵¶
　　　　琵琶腿觱栗頭　　　三不開¶
　　　定命録¶
　　　　夢娶婦¶
　　　唐餘録¶
<pb:KR3j0180_WYG_012-2b>¶
　　　　陸氏一庄荒¶
　　　稽神録¶
　　　　洞中道士對棋　　　五百錢正欹甕¶
　　　　波中婦人　　　　　袁州仰山神¶
　　　　亡妻責後妻　　　　鄧公場采銀¶
　　　　救猫溺死　　　　　烹雞去腥¶
　　　　婢食黄精　　　　　李白舊宅酒榼¶
　　　　老猿竊婦人　　　　婦人改塟¶
<pb:KR3j0180_WYG_012-3a>¶
　　　　凶宅掘銀一窖　　　揚州掠剩鬼¶
　　　　持簿閲死者　　　　蚯蚓覆誤死人臍中¶
　　　　汗衫自牛口出　　　兔鬼¶
　　　　紫㣲宫題壁　　　　有金何不供母¶
　　　　妻死粥首飾　　　　㢘頗寳劍¶
　　　異人録¶
　　　　棄食溝中　　　　　北大先生¶
　　　　落葉為魚　　　　　令二妾試哭¶
<pb:KR3j0180_WYG_012-3b>¶
　　　　四時持花　　　　　豐城橘美¶
　　　　漁父饋魚　　　　　上帝取易總¶
　　　　夢曹子建求文集序　羅浮梅花¶
　　　　太白跨赤虬　　　　夢吞丹篆¶
　　　　六馬滚塵圖　　　　明皇遊月宫¶
　　　　飛精寳鏡　　　　　螢火為恠¶
　　　　五通鬼　　　　　　集賢院書¶
　　　　雙頭牡丹　　　　　醽醁翠濤¶
<pb:KR3j0180_WYG_012-4a>¶
　　　　文種無絶　　　　　李林甫震死¶
　　　　劉仲卿隠仙洞　　　斬蛟¶
　　　　花師¶
　¶
　¶
　¶
　¶
　¶
<pb:KR3j0180_WYG_012-4b>¶
　¶
　¶
　¶
　¶
　¶
　¶
　¶
　類説目録¶
#+PROPERTY: JUAN 卷十二
<pb:KR3j0180_WYG_012-5a>¶
欽定四庫全書¶
　類説卷十二　　　　　　　宋　曾慥　編¶
　　紀異錄¶
唐高祖夢¶
　唐高祖將舉義師夜夢身死墜牀為羣蛆所食智滿¶
　禪師曰公得天下矣身死是斃也墜牀是下也陛下¶
　至尊之相也羣蛆所食億兆趨附也又夢甲馬無數¶
　飛滿空中曰是公身中之神言訖甲馬飛入帝身覺¶
<pb:KR3j0180_WYG_012-5b>¶
　而召太宗曰吾事濟矣¶
歴差一日¶
　𤣥宗詔一行禪師鑄渾儀及製大衍歴先是漢武時¶
　洛下閎云此歴後千年差一日有聖人出而正之至¶
　是果千年¶
大宛進汗血六馬¶
　天寳中大宛進汗血馬六匹一曰紅叱撥二曰紫叱¶
　撥三曰青叱撥四曰黄叱撥五曰丁香叱撥六曰桃¶
<pb:KR3j0180_WYG_012-6a>¶
　花叱撥上乃改名紅玉輦平山輦凌雲輦飛香輦百¶
　花輦命圖於瑤光殿¶
金合子當歸¶
　明皇在大明宫一行曰陛下當有萬里之行復遺上¶
　金合子有急即開及禄山犯闕上啓之有當歸一塊¶
　上乃幸蜀¶
文武官别給食¶
　宣宗宴罷見百官與衛士拜舞遺下果實食物上恠¶
<pb:KR3j0180_WYG_012-6b>¶
　之咸曰歸獻父母及遺小兒女上敕大官今後大宴¶
　文武官給食兩分與父母别給果子與兒女所食餘¶
　者聴以手帕裹歸遂為故事¶
鳯棲梨¶
　陜州山中有棠樹貞觀初有鳯棲止結實肥美因號¶
　鳯棲梨¶
金玉二象¶
　李德裕好餌雄朱有道士自云李終南住羅浮山曰¶
<pb:KR3j0180_WYG_012-7a>¶
　相公久服丹砂丸大善但促壽耳懐中出小玉象子¶
　如拳許曰可求勾漏瑩者致象鼻下象服其砂復吐¶
　出方可餌此乃太陽之精凝結已三萬年今以奉借¶
　忠孝是念無致其咎又出一金象曰此是雌者與玉¶
　為偶賛皇一一驗之無差服之顔面愈少髪鬂如漆¶
　乃求姝異凡數百人其後南還於鬼門關逢道士怒¶
　索二象曰不誌吾言固當如此公僶俛不與至鱷魚¶
　潭風雨晦㝠玉象自船飛去光焰燭天金象從而入¶
<pb:KR3j0180_WYG_012-7b>¶
　水公至朱崖飲恨而卒乃知象者南方火獸勾漏者¶
　朱崖之寳羅浮者海濵之山李終南者賛皇不返也¶
顔魯公屍解¶
　顔真卿問罪李希烈内外知公不還親族餞於長樂¶
　坡公醉跳躍前楹曰吾早遇道士云陶八八授刀圭¶
　碧霞丹至今不衰又曰七十有厄即吉他日帶我於¶
　羅浮山得非今日之厄乎公至大梁希烈命縊殺之¶
　塟於城南希烈敗家人啓柩見狀貌如生遍身金色¶
<pb:KR3j0180_WYG_012-8a>¶
　爪甲出手背鬚長數尺歸塟偃師北山後有商人至¶
　羅浮山有二道士樹下圍棋一曰何人至此對曰小¶
　客洛陽人道士笑曰幸寄一書達吾家遣童子取紙¶
　筆作書至北山顔家子孫得書大驚曰先太師親翰¶
　也發塚開棺已空矣徑徃羅浮求之竟無踪跡又曰¶
　先太師書法蠶頭馬尾之勢是真得仙也¶
朱衣吏躍出¶
　元稹在私第獨坐有朱衣吏入曰相公今日登庸言¶
<pb:KR3j0180_WYG_012-8b>¶
　訖趨出命左右追之咸曰無人入朝果有制命數月¶
　又見朱衣吏云罷相遲明報出中書¶
駝蛤字令¶
　進士顧非熊令狐相國楚聞其辨捷乃改一字令曰¶
　水裏取一鼉岸上取一駝將這駝來䭾這鼉是為駝¶
　䭾鼉非熊曰屋頭取一鴿水中取一蛤將這鴿來合¶
　這蛤是為鴿合蛤公大竒之¶
鄭畋拜相¶
<pb:KR3j0180_WYG_012-9a>¶
　鄭畋為學士忽聞蹕聲亟出迎拜帝已升玉堂取案¶
　上疊紙書云同中書門下平章事畋拜謝帝笑曰朕¶
　戲耳畋曰唐叔剪桐周公以天子亡戲言况陛下宸¶
　翰馬可為戲帝乃不得已遂相之畋自承旨貶梧州¶
　僖宗立召常侍拜相與此説異¶
麻生鄭閤¶
　鄭珏李愚同為學士鄭閤中有一麻生李曰承旨入¶
　相矣余願當制得盡荒虚時亢旱甚久麻獨茂盛霜¶
<pb:KR3j0180_WYG_012-9b>¶
　降成實即白麻也是夜制出鄭果登庸¶
三九相公¶
　鄭畋年十九赴舉凡十九年登第又十九年入相時號¶
　三九相公¶
白沙相公¶
　李愚所居暴雨一庭俱為白沙及薨時第中白沙黒¶
　時號白沙相公¶
更没心情憶老君¶
<pb:KR3j0180_WYG_012-10a>¶
　詩人史君實見一女真還俗贈詩曰脱却霞裾着綉¶
　裙仙凡從此路岐分蛾眉再畫當時月蟬𩯭重梳舊¶
　日雲玉貌緩將鸞鏡照錦衾兼把麝香薰屏幃乍得¶
　蕭郎愛更没心情憶老君¶
口似没梁斗¶
　高駢鎮成都命酒佐薛濤改一字令曰須得一字象¶
　形又須逐韻公曰口有似没梁斗濤曰川有似三條¶
　椽公曰奈何一條曲濤曰相公為西川節度使尚使¶
<pb:KR3j0180_WYG_012-10b>¶
　一没梁斗至於窮佐酒有三條椽内一條曲又何足¶
　怪¶
紅綾餅餡¶
　僖宗食餅餡美進士有聞喜宴上各賜紅綾餅餡一¶
　枚徐寅詩曰莫欺缺落殘牙齒曽喫紅綾餅餡來¶
打毬一棒為猛入¶
　莊宗召孟知祥鎮成都先是蜀人打毬一棒便入湖¶
　子者為猛入語訛為孟入得䕃一籌後孟氏盡得兩¶
<pb:KR3j0180_WYG_012-11a>¶
　蜀至子昶一籌者果一子也¶
小兒剃光首¶
　廣順末京師訛言㝠間要數萬丫髻小兒由是人家¶
　小兒有髻子者皆剃之識者曰小兒剃光首者新君¶
　之兆未幾世宗嗣位¶
殺狐林¶
　契丹主怒晉少帝不取我命擅登皇極自將南下執¶
　少帝并母后大臣而歸至鄴西愁死岡得疾至欒城¶
<pb:KR3j0180_WYG_012-11b>¶
　殺狐林而死岡者本陳思王不為文帝所容於此悲¶
　吟號思岡訛為愁死殺狐林村人林内殺死一狐因¶
　以名之¶
姮娥甚陋¶
　沈嵩與羅隠從事浙西幕下公主出見衆稱姝麗便¶
　是姮娥嵩曰嫦娥甚陋安可及公主驚曰書記識姮¶
　娥否曰嵩兩度到月宫折桂何為不識嵩欲驚隠故¶
　有是言¶
<pb:KR3j0180_WYG_012-12a>¶
懐厚朴之才¶
　盧端為莊宗館記㑹醫官陳𤣥補太原府毉學博士¶
　端草制云既懐厚朴之材宜稱從容之職¶
遊老比丘院¶
　楊凝式滑稽精舎老尼即王令公家乳母公至苦不¶
　為禮乃書壁云暇日遊老比丘院延待有厚尼甚感¶
　之後悟老比丘之言立圬鏝之¶
太行山詩¶
<pb:KR3j0180_WYG_012-12b>¶
　龔林有卷投和凝登太行山詩云但得路可上更高¶
　人也行¶
朝霞詩¶
　趙林朝霞詩云不因紅日照長作白雲飛然太陽一¶
　照不久之像後及第升朝賜緋而卒¶
召主收贖¶
　孟昶末年收官質庫大署庫前云奉勅限一月召主¶
　收贖未久王師西征人始悟召者趙也贖者蜀也孟¶
<pb:KR3j0180_WYG_012-13a>¶
　昶宋之臣也¶
傳衣傳鉢得心印¶
　范質即和凝門生先是門生座主榜上名次第同者¶
　謂之衣鉢和之名次第間范又承之和為相封魯公¶
　終太傅范亦封魯公終太傅實為傳衣鉢而得心印¶
　也¶
筵上詐作羊肉¶
　歙倅忘其姓名主公習射命庖人宰猪倅乞自徃擊¶
<pb:KR3j0180_WYG_012-13b>¶
　之曰恨伊非一日矣衆客問之曰尀耐伊愛於使君¶
　筵上詐作羊肉主公自此厚禮之¶
天漢一聨¶
　王輿有詩名嘗有一聨云天漢尚不正河源争得清¶
　崔𦙍相國聞之大不悦竟流落而死¶
守庚申詩¶
　道士程紫霄有朝士夜㑹終南太一觀拉師同守庚¶
　申師作詩曰不守庚申亦不疑此心良與道相宜玉¶
<pb:KR3j0180_WYG_012-14a>¶
　皇已自知行止任汝三彭説是非¶
禁松明斷月明¶
　昭宗教坊安轡新從事岐帥李茂貞時軍費不充仍¶
　𣙜油官沽或曰近日官油全賣不得蓋謂諸門放入¶
　松明侵奪官利宜速禁止茂貞即令掲榜安轡新曰¶
　此是大好若是和月明斷却著更好茂貞大笑遂寢¶
　前榜¶
好安凋瘵¶
<pb:KR3j0180_WYG_012-14b>¶
　韋昌為西川管記時王建取衆供費尤多有縣令旁¶
　縁箕斂為部吏所訟莊為建草牒詞云正當凋瘵之¶
　秋好安凋瘵勿使瘡痍之後復作瘡痍¶
琵琶腿觱篥頭¶
　左街僧録惠江威儀程紫霄俱捷每相嘲誚江素充¶
　肥㑹暑袒露霄忽見之曰僧録琵琶腿江曰先生觱¶
　篥頭又見駱駝數頭霄見一大者曰此必頭陀也江¶
　曰此輩滋息亦有先後此則是先生者非頭陀也¶
<pb:KR3j0180_WYG_012-15a>¶
三不開¶
　馬允孫入相親舊未嘗延接時號三不開相公入朝¶
　印不開見客之時口不開歸宅門不開故謂三不開¶
　也¶
　　定命録¶
夢娶婦¶
　崔元綜任益州㕘軍欲娶婦忽夢人云此家女非君¶
　之婦君婦今日始生乃夢中相隨至東京履信坊道¶
<pb:KR3j0180_WYG_012-15b>¶
　北屋下見一婦人生女云此君婦也崔寤殊不信之¶
　俄而所議女暴亡後官至四品年五十八乃婚韋涉¶
　妹年始十九乃履信坊居住尋勘歳月正所夢之日¶
　生也¶
　　唐餘録¶
陸氏一庄荒¶
　崔羣知舉臨期妻勸羣求田羣曰吾有美庄三十所¶
　榜所放三十人是也妻曰君非陸贄門生乎君掌文¶
<pb:KR3j0180_WYG_012-16a>¶
　約其子簡札不許入試如君以為良田則陸氏一庄¶
　荒矣羣無詞以荅¶
　　稽神録¶
洞中道士對棊¶
　婺源公山二洞有穴如井咸通末有鄭道士以繩縋¶
　下百餘丈旁有光徃視之路窮阻水隔岸有光岸有¶
　花木二道士對棋使一童子刺船而至問欲渡否答¶
　曰當還童子回舟而去鄭復縋而出明日井中有石¶
<pb:KR3j0180_WYG_012-16b>¶
　筍塞其口自是無入者¶
五百錢正欹瓮¶
　建安山中有村人小舟徃來採薪為業山下忽有數¶
　錢流下尋至山半樹下有大瓮錢滿其中而瓮少欹¶
　故錢流出於是扶正以石蓋之取五百餘錢歸率家¶
　人徃將盡取之而亡其瓮徘徊數日去夜夢人曰錢¶
　有主不可取也向為瓮欹以五百雇爾正之耳¶
波中婦人¶
<pb:KR3j0180_WYG_012-17a>¶
　謝仲宣泛舟西北見一婦人出没波中腰已下化魚¶
　人竟不知人化魚魚化人也¶
袁州仰山神¶
　袁州村中有老父性謹厚一日紫衣少年車從甚衆¶
　向其求食曰我仰山神也老父再拜曰仰山日享祭¶
　祀何求食乎神曰凡人祀我從我求福我有力不致¶
　者或非其人不當與福者我皆不食以君長者故求¶
　君食食已而去俄頃不見¶
<pb:KR3j0180_WYG_012-17b>¶
亡妻責後妻¶
　建安有人妻死再娶虐前妻之子夫不能制忽見亡¶
　妻入門責後妻曰人誰無死誰無子母之情汝乃何¶
　故虐我所生子如是訴於地下與我十日勅汝悔過¶
　再不改必殺汝夫妻再拜為具酒食滿十日將去責¶
　戒甚切舉家送入栢林中乃不見¶
鄧公場採銀¶
　饒州鄧公場採銀之所山有澗水出山底天祐末銀¶
<pb:KR3j0180_WYG_012-18a>¶
　夫十餘人傍澗鑿穴纔入數步空濶明朗山頂有穴¶
　如天窓日光下照樓閣回遶生石皆白銀也採銀者¶
　復出持斧而入將取之俄而山摧入者盡壓死頃之¶
　流血自澗出數日不絶自是無敢入者¶
救猫溺死¶
　建昌有人畜一猫甚俊徤猫死不忍棄猶置坐側數¶
　日腐臭攜棄秦淮中猫忽活因自救之遂溺死猫登¶
　岸金吾吏縛之猫囓索而去¶
<pb:KR3j0180_WYG_012-18b>¶
烹雞去腥¶
　合肥人劉最好食雞每刖雙足置木櫃中膏血瀝盡¶
　乃烹之謂之去腥後最病瘍生鬂旣愈復生小雞足¶
　於瘡瘢中毎巾櫛必傷血流被面痛楚積歳而卒¶
婢食黄精¶
　臨川有士人虐其婢婢不能堪迯入山中糧盡苦饑¶
　水邉見野草枝葉可愛拔取連根食之甚甘美自是¶
　不饑身更輕徤意有所之輒飄然而去數年其家人¶
<pb:KR3j0180_WYG_012-19a>¶
　伐薪見之以告其主主捕之不可得一日遇在絶壁¶
　下以網圍之俄騰山頂上其主必欲致之或曰此婢¶
　非有仙骨疑得靈藥餌之耳試以盛饌寘其往來之路¶
　婢果來食食訖不復能去遂擒獲之具述其故問其¶
　所食草形乃黃精也復使求之不復得矣婢數年亦¶
　死¶
李白舊宅酒榼¶
　滄洲李巡官居洛陽空宅其子夜讀書有皂衣肥短¶
<pb:KR3j0180_WYG_012-19b>¶
　人被酒排闥而入其子懼走皂衣人怒曰李白尚與¶
　我為友汝何為者耶其子疑其神仙再拜延坐皂衣¶
　曰吾有酒與汝飲乃以席帽盛酒而至飲至數盃其¶
　父從戸外窺見以為魅怪以磚擲之皂衣走視其帽¶
　酒榼蓋也明日糞壤中得榼一隻故老云李翰林舊¶
　宅也¶
老猿竊婦人¶
　晉州含山有妖鬼好竊婦人嘗有士人行至含山夜¶
<pb:KR3j0180_WYG_012-20a>¶
　失其妻旦而尋求入深山一大石有五六婦人共坐¶
　問曰君何至此具言其故婦人曰賢夫人昨夜至此¶
　在石室中吾等皆經過為所竊也將軍竊人至此與¶
　行容彭之術每日一試取素練周纒其身及手足作¶
　法運氣練皆斷裂每試輒増一疋明日當五疋君明¶
　旦至此伺之吾等當以六疋急纒其身候君至即共¶
　殺之可乎其人如期而徃見一人貌甚可畏衆婦人¶
　已纒至六疋乃直前格之遂殺之乃一老猿也因獲¶
<pb:KR3j0180_WYG_012-20b>¶
　其妻衆婦皆得出其怪乃絶¶
婦人改塟¶
　晉安令潘襲遣手力賫牒下鄉夜至草舎求宿惟一¶
　婦人云明將移居無暇迎客手力以道路多虎苦求¶
　之婦人召入門席地而寢婦人結草束箱篋之類黎¶
　明手力辭去數里失所賫牒復徃求之宿處乃一墳¶
　方見其家人改塟及開棺席下得一書即所失之牒¶
　也¶
<pb:KR3j0180_WYG_012-21a>¶
凶宅掘銀一窖¶
　壽州大將趙璘本州有凶宅人莫敢居璘徃居之獨¶
　據中堂夜有物推牀曰我等在此已久為君所壓甚¶
　不快君可速去鬼乃相與移其牀於庭下璘亦安寢¶
　明日於堂上置牀處掘得銀一窖宅遂安¶
揚州掠剩鬼¶
　廣陵寺僧珉楚與賈客章棋親熟章死數月楚忽遇¶
　於市曰吾以小罪配為揚州掠剩鬼凡市人買販利¶
<pb:KR3j0180_WYG_012-21b>¶
　息皆有常數過之得掠人間如吾輩甚多因指路人¶
　男女曰某人某人皆是也又見一婦人賣花章曰此¶
　亦鬼也所賣花亦鬼用人間無用也章買花贈楚曰¶
　凡見此花而笑者皆鬼也楚歸路人見花頗有笑者¶
　擲花溝中濺水有聲復視其花乃死人手也楚亦無¶
　恙¶
持簿閲死者¶
　王師征越敗於臨安裨將劉宣傷重卧於死人中至¶
<pb:KR3j0180_WYG_012-22a>¶
　夜有官吏數人持簿遍閲死者至宣乃扶起曰此漢¶
　非是引出數步置道左明日賊退乃得歸¶
蚯蚓覆誤死人臍中¶
　江西村中霆震一老婦為雷火燒臂既而空中曰誤¶
　矣即墜一瓶瓶中有藥如膏曰以此傅之即瘥如其¶
　言傅果愈又有村人震死空中呼曰誤矣可取蚯蚓¶
　爛搗覆臍中如言覆之遂蘇¶
汗衫自牛口出¶
<pb:KR3j0180_WYG_012-22b>¶
　太和中茅山有村兒牧牛洗所著汗衫曝於草上失¶
　之疑為隣兒所竊其父怒曰生兒為盜將安用之即¶
　投水中隣兒匍匐出手呼天稱寃者數四父復欲投¶
　之俄而雷雨暴至震死其牛汗衫乃自牛口出¶
兔鬼¶
　楊邁好畋獵放鷹於野見草中一兔搏之無所有如¶
　是者三即芟草求之得兔骨一具兔之鬼也¶
紫㣲宫題壁¶
<pb:KR3j0180_WYG_012-23a>¶
　建業市有卜者忽於紫㣲宫題壁云昨日朝天過紫¶
　㣲玉壇風冷杏花稀碧桃疑我𫝊消息何事人間定¶
　不歸自是絶迹人皆言其上界¶
有金何不供母¶
　浦城有人死於路家有金一斤其妻匿之不聞於其¶
　姑忽夜扣門號泣而歸因坐母膝言語如平生但手¶
　足冷如冰耳責其妻曰我死有金爾何不供老母而¶
　藏耶於是哭辭母而去送其妻還父家迨曉忽不見¶
<pb:KR3j0180_WYG_012-23b>¶
妻死鬻首飾¶
　池陽人胡澄妻卒官給棺以塟平生服飾悉附棺中¶
　數年後見列肆賣首飾者乃妻塟物云一婦人寄此¶
　約某日來取澄如期復徃果見其妻取直而去澄躡¶
　其後至郊外及之妻曰我昔塟時官給凶器雖免暴¶
　骨至今為所司督責其直計無所出賣此償之言訖¶
　不見¶
㢘頗寳劍¶
<pb:KR3j0180_WYG_012-24a>¶
　壽春屠者嘗有人自稱㢘頗曰可於屋東掘地取吾¶
　寳劍當令汝富如其言果得之年餘遂富後泄其事¶
　於是失劍¶
　　異人録¶
棄食溝中¶
　錢處士嘗見一人曰爾天罰將及可急告謝錢曰我¶
　未有過良久曰昨日飲食不如意棄食溝中人曰正¶
　是此爾可亟取所棄食之乃以水沃去其穢俄雷電¶
<pb:KR3j0180_WYG_012-24b>¶
　大震人曰急并穢食之如言而雷電果息¶
北大先生¶
　耿先生妻有姿色明道術拘制鬼魅保大中上召入¶
　宫嘗被碧霞帔手如鳥爪自稱北大先生能以雪為¶
　銀取雪實之削為銀鋌投熾炭中及冷爛然為鋌銀¶
　先生後有孕一日謂上曰此夕當産中夜風雷明旦¶
　腹已消曰昨夜生子已為神物持去後以疾終¶
落葉為魚¶
<pb:KR3j0180_WYG_012-25a>¶
　潘扆泊舟秦淮有老父求同載扆許之時大雪老父¶
　髻中取小葫蘆傾之極飲不盡能掬水銀手中挼即¶
　成銀嘗見池中落葉漉置於地隨葉大小皆為魚¶
令二妾試哭¶
　唐末沈汾侍御退居樂道家有二妾一日謂曰我死¶
　爾能哭乎妾曰安得不祥之言固問之對曰茍如是¶
　安得不哭汾曰汝試哭吾欲觀之妾初不從汾執而¶
　強之妾不得已擁袂而哭哭畢汾已卒矣¶
<pb:KR3j0180_WYG_012-25b>¶
四時持花¶
　于大居洪州西山四時常持花有少年好道拜曰願¶
　從先生逐之上山渡水不暫置問少年曰渇否懐中¶
　出茶掬水下之須臾困睡及覺失之矣¶
豐城橘美¶
　陳允升入龍虎山天祐中人見於麻姑山計去家七¶
　十年矣顔貌如初刺史迎置郡中夜坐嘗曰豐城橘¶
　美頗思之允升少選攜數百枚至¶
<pb:KR3j0180_WYG_012-26a>¶
漁父饋魚¶
　吴太祖為廬州都延嘗至河濱有漁父饋魚曰如公¶
　子孫鱗次而霸¶
上帝取易總¶
　上元中台州道士王逺知善易知人死生禍福作易¶
　總十五卷一日雷雨雲霧中一老人叱逺知曰所泄¶
　者書何在上帝命吾與六丁雷電追取惶懼據地旁¶
　有六人青衣已奉書立矣老人責曰上方禁文自有¶
<pb:KR3j0180_WYG_012-26b>¶
　飛天保衛金科秘藏𤣥都汝是何者輒藏一帙逺知¶
　對曰青丘元老傳授老人曰上帝勅下汝仙品已及¶
　授度期展四年二紀多也逺知光宅中告殂後有人¶
　過海為風飄蕩忽見葉舟自天末來乃逺知也且曰¶
　君涉險何至如此此洋海之東十萬里也借子迅風¶
　一夕可到登州既去舟如飛羽但覺風飄而過明日¶
　果至登州¶
夢曹子建求文集序¶
<pb:KR3j0180_WYG_012-27a>¶
　韓仲卿夢一烏幘少年曰我曹子建也有文章在建¶
　都秀士家公當今名重一時肯為我序之乎仲卿諾¶
　之既寤得子建集分為十卷序之¶
羅浮梅花¶
　隋開皇中趙師雄至羅浮一日天寒日暮於松陵間¶
　酒肆旁舍見美人淡粧素服出迎時已昏黒殘雪未¶
　消月色㣲明師雄與語言極清麗芳香襲人因與之¶
　扣酒家門共飲少頃一緑衣童來笑歌戲舞師雄醉¶
<pb:KR3j0180_WYG_012-27b>¶
　寢但覺相襲久之東方已白起視乃在大梅花樹下¶
　上有翠羽啾嘈相顧月落參横但惆悵而已¶
太白跨赤虬¶
　元和初有人海上見李太白與一道士在高山上笑¶
　語久之道士於碧霞中跨赤虬而去太白聳身徤步¶
　追及共乘之而東去¶
夢吞丹篆¶
　韓退之少時夢人與丹篆一卷令强吞之傍一人撫¶
<pb:KR3j0180_WYG_012-28a>¶
　掌而笑覺後胷中如物噎經數日方無恙猶記其上¶
　一兩字筆勢非人間書也後見孟郊乃夢中旁笑者¶
六馬滚塵圖¶
　寧王善畫馬花蕚樓壁上有六馬滚塵圖明皇最眷¶
　玉面花驄風鬃霧鬛纎悉皆備後壁上惟有五馬其¶
　一失去信知神妙特與變化俱也¶
明皇遊月宫¶
　開元六年上皇與申天師道士遊都客中秋夜同遊¶
<pb:KR3j0180_WYG_012-28b>¶
　月中過一大門在玉光中見一大宫府榜曰廣寒清¶
　虚之府守門兵衛甚嚴三人皆止其下不得入天師¶
　引上皇躍身起烟霧中下視玉城嵳峩下若萬里琉¶
　璃之田仙人道士乘雲駕鶴徃來其間尋步向前覺¶
　翠色冷光相射目眩極寒不可進下見素娥十餘人¶
　皓衣乘白鸞笑舞於廣庭大桂樹下樂音嘈雜清麗¶
　上皇歸編律成音製霓裳羽衣舞曲¶
飛精寳鏡¶
<pb:KR3j0180_WYG_012-29a>¶
　長安任仲宣家有寳鏡謂之飛精識者云三代物後¶
　有八字乃近籀篆云水銀隂精百煉成鏡後仲宣南¶
　牧洞庭風浪泊舟夢一道士赤衣乘龍持鏡而去且¶
　云此鏡水府至寳出世有期今當歸我夢覺亟視篋¶
　中已失所在¶
螢火為怪¶
　居晦嘗夜坐退之與余三人談鬼神變化時風雪寒¶
　甚窓外忽有流螢須臾千萬不可勝數徃來離合變¶
<pb:KR3j0180_WYG_012-29b>¶
　作大聲而去雖退之剛直亦為之動顔居晦與余匍¶
　匐掩目而已俗説白晝無談人談人則害生昏夜無¶
　説鬼説鬼則怪至余三人後皆不利¶
五通鬼¶
　桞州舊有鬼名五通鬼余始不信之一日因發篋易¶
　衣衣盡為灰燼余乃為文醮訴於帝龍城遂絶妖怪¶
集賢院書¶
　有唐惟開元文籍最備集賢院所藏至七萬卷當時¶
<pb:KR3j0180_WYG_012-30a>¶
　學士張説等四十七人分司典籍靡有缺文兵火以¶
　來兩都灰燼無存惜哉¶
雙頭牡丹¶
　高宗宴羣臣賞雙頭牡丹賦詩惟上官昭容一聨絶¶
　麗所謂勢如連璧友心似臭蘭人¶
醽醁翠濤¶
　魏左相能治酒其名有醽醁翠濤嘗以大金罌内貯¶
　盛十年味不敗太宗嘗賜詩云醽醁勝蘭生翠濤過¶
<pb:KR3j0180_WYG_012-30b>¶
　玉薤千日醉不醒十年味不敗蘭生即漢武帝百味¶
　旨酒玉薤煬帝酒名此酒本學釀於西域胡人豈非¶
　得大宛之法司馬遷所謂富人藏萬石葡蔔酒數十¶
　歳不敗者乎¶
文種無絶¶
　裴令公嘗訓其子吾輩但可文種無絶其間有成功¶
　能致身為萬乘之相則天也¶
李林甫震死¶
<pb:KR3j0180_WYG_012-31a>¶
　惠州一娼女震死於市衢脇下有朱字云李林甫以¶
　毒虐弄權上帝命震死此女子偃月公後身耶元和¶
　元年六月也¶
劉仲卿隱仙洞¶
　金山雙溪北有仙洞中有三十二宫凡三十六里石¶
　刻上以松炬照之云劉嚴字仲卿漢射聲校尉當恭¶
　顯之際直諫被貶隠迹於此莫知所終道士蕭至所¶
　記也俗傳仲卿每至中元日來至洞中州人祈福¶
<pb:KR3j0180_WYG_012-31b>¶
斬蛟¶
　趙昱從道士李珏隠青城山隋煬帝知其賢起為嘉¶
　州太守時犍為潭中有老蛟為害昱蒞政五月没舟¶
　船七百艘昱大怒率甲士千人男子萬人夾江鼓譟¶
　聲振天地昱持刀没水有頃江水盡赤石崖崩吼如¶
　雷昱左手執蛟首右手持刀奮波而出隋末大亂隠¶
　去不知所終後嘉陵水漲蜀人見昱青霧中騎白馬¶
　從數獵者於波面而過太宗賜封神勇大將軍血食¶
<pb:KR3j0180_WYG_012-32a>¶
　灌江口上皇幸蜀加封赤城王昱斬蛟時年二十六¶
花師¶
　宋單父字仲儒能種藝術牡丹變易千種上皇召至¶
　驪山植花萬本色様各不同内人呼為花師¶
　¶
　¶
　¶
　¶
<pb:KR3j0180_WYG_012-32b>¶
　¶
　¶
　¶
　¶
　¶
　¶
　¶
　類說卷十二¶
